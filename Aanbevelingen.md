# Aanbevelingen voor herbruikbaarheid van overheidsinformatie 
(uit te voeren door CIO rijk icm NA) (mogelijk checklist ?) of randvoorwaarden, aandachtspunten.  En ook nagaan of dat verschilt per BO. 

De Who heeft als uitgangspunt dat overheidsinformatie zoveel mogelijk openheid en herbruikbaarheid moet faciliteren. Overheidsinformatie is daarbij zo open als mogelijk en zo gesloten als nodig. Hergebruik van overheidsinformatie is alleen mogelijk wanneer diezelfde overheidsinformatie openbaar en duurzaam toegankelijk. Dit zijn de randvoorwaarden die hergebruik van informatie mogelijk maken. De toepassing van de Who is afhankelijk van de manier waarop invulling wordt gegeven aan actieve openbaarmaking zoals geformuleerd in de Woo en van de wijze waarop de informatiehuishouding van publieke instellingen is vormgegeven.

We verduidelijken hier precies wat duurzame toegankelijkheid en specifieker wat vindbaarheid, beschikbaarheid en leesbaarheid omvatten, hoe je dit in kaart brengt en welke passende maatregelen je organisatie kan nemen om dit te stimuleren. De maatregelen om duurzame toegankelijkheid te stimuleren worden het best bepaald op het moment dat informatiesystemen gekocht, gebouwd, aangepast of afgeschaft worden. We noemen dit ‘archiveren by design’. Het is echter ook mogelijk dat hergebruik betrekking heeft op overheidsinformatie in oudere legacy-systemen of zelfs betrekking heeft op overheidsinformatie die alleen op papier beschikbaar is. 


## Duurzame toegankelijkheid
Duurzaam toegankelijke overheidsinformatie betekent dat deze informatie vindbaar, beschikbaar, leesbaar en interpreteerbaar, betrouwbaar en toekomstbestendig is. Deze kenmerken zijn ook essentieel om overheidsinformatie te kunnen hergebruiken. Vindbaar betekent bijvoorbeeld dat gebruikers weten waar zij de informatie kunnen vinden. Deze informatie moet vervolgens beschikbaar zijn op een manier die het mogelijk maakt om te hergebruiken, maar ook te interpreteren zodat duidelijk is wat de betekenis van de informatie is. Toepassing van het DUTO raamwerk zorgt ervoor dat overheidsinformatie duurzaam toegankelijk is. Het DUTO-raamwerk is de vertaalslag om ‘archiveren by design’ in de praktijk te brengen.

## Archivering by design
Om overheidsinformatie goed te kunnen archiveren moeten informatiesystemen daarop worden ingericht. Met ‘archiveren by design’ zorg je dat al in een vroeg stadium passende maatregelen genomen worden om overheidsinformatie duurzaam toegankelijk te maken. Een informatiesysteem moet breed worden opgevat: het heeft bevat naast applicaties ook aspecten zoals organisatie en mensen. Het gaat dus ook om beleid, randvoorwaarden en architectuur. Wanneer deze randvoorwaarden geadresseerd zijn kun je ook zorgen voor passende eisen aan een applicatie, die al bij een aanbesteding kunnen worden meegenomen. Voor het doel van hergebruik kunnen dan al bij het begin vereisten meegenomen worden over bijvoorbeeld het gebruik van open standaarden, machineleesbaarheid, ontsluiting of API’s. Op deze wijze kan aan eisen uit de Who worden voldaan op een manier die past in het financieel beleid van een instelling en zonder dat de instelling verplicht is extra kosten te maken. 
 
## Vindbaarheid van informatie
Vindbaar betekent dat de gebruiker snel en eenvoudig relevante informatie kan vinden tussen alle bewaarde informatie. Als informatie niet gevonden kan worden, dan kan deze ook niet worden (her)gebruikt. Bij voorkeur is informatie op één plaats opgeslagen, met de gebruikelijke zoekfuncties vindbaar en wordt meervoudig gebruik gefaciliteerd.

Gebruik metadata en hanteer standaarden voor metadata om informatie te vinden 
Gestandaardiseerde metadatering is cruciaal voor de vindbaarheid van informatie. MDTO (Metagegevens voor duurzaam toegankelijke overheidsinformatie) is een gangbare (interbestuurlijke en overheidsbrede) norm voor het vastleggen en uitwisselen van eenduidige metagegevens over informatieobjecten. Het implementeren en hanteren van deze norm maakt het vinden van overheidsinformatie om te voldoen aan verzoeken tot hergebruik eenvoudiger. Het Stappenplan toepassen MDTO | Nationaal Archief kan organisaties helpen bij het implementeren van de norm. Specifiek, indien jouw organisatie nog gebruik maakt van oudere normen op het gebied van metagegevens (TMLO/TMR) dan biedt de Mapping van TMLO/TMR naar MDTO | Nationaal Archief uitkomst voor een transitie richting MDTO.

Naast het hanteren van metadata standaarden is het verder nuttig om in te zetten op:

- Het bieden van overzicht aan gebruikers waar zij informatie kunnen vinden, inclusief een zoekfunctie.
- Het creëren van een zoekindex op basis van tekstgegevens en metagegevens.
- De implementatie van enterprise search: een functionaliteit voor het zoeken in meerdere systemen die binnen een organisatie in gebruik zijn.
- Het nemen van matregelen die ervoor zorgen dat informatie alleen vindbaar is voor degenen die daartoe het recht hebben.
- Het garanderen dat informatie na vernietiging niet meer vindbaar of opnieuw te construeren is.  

## Beschikbaarheid en Leesbaarheid
Omdat informatie voor verschillende doelen gebruikt en hergebruikt wordt is het nodig dat deze informatie zoveel mogelijk beschikbaar is in vormen die aansluiten bij de manieren van (her)gebruik. Bij voorkeur kan informatie snel, eenvoudig, op elk tijdstip, op elke plaats, zonder kosten en voor zoveel mogelijk afnemers beschikbaar gesteld worden. Informatie die in principe openbaar is, kan onderdelen bevatten die niet openbaar mogen zijn. Bijvoorbeeld omdat deze onderdelen privacygevoelig zijn of de belangen van de overheid of bedrijven schaden. Een overheidsorganisatie hoeft deze niet-openbare onderdelen niet toegankelijk te maken voor externe afnemers. Van informatie die deels als openbaar is geclassificeerd, wordt het openbare deel ter beschikking gesteld. Bijvoorbeeld door informatie te anonimiseren of te pseudonimiseren. Voor informatie die niet als openbaar is geclassificeerd, kunnen additionele beperkingen voor interne afnemers van toepassing zijn.
Als informatie wordt aangeboden in een vorm of op een manier die niet aansluit bij het belang van de afnemer, dan kan deze de informatiewaarde niet benutten.

Informatie is leesbaar zonder dat daarvoor speciale toepassingen of hulpmiddelen nodig zijn. Dit betekent dat er gebruik gemaakt wordt van duurzame en open bestandsformaten voor het beschikbaar stellen van informatie. Voor machinematige verwerking van gegevens is het van belang dat het gegevensmodel is beschreven en gestandaardiseerd.

Het is daarom aan te bevelen om in te zetten op:

-	Het vastleggen van het openbaarheidsniveau van informatie.
-	Het bepalen van de informatiewaarde bij de inrichting van een informatiebron door te inventariseren voor welke (potentiële) afnemers, welke vorm van beschikbaarheid nodig is, hoe zich dit in de loop der tijd ontwikkelt en welke eventuele beperkingen van toepassing zijn.
-	Het ter beschikking stellen van informatie in een gangbaar en open bestandsformaat.
-	Het beschikbaar maken van informatie in bestandsformaten die samenhangen met het doel waarvoor het bestand wordt gebruikt.
-	Het voorkomen van leveranciersafhankelijkheid bij het gebruik van een (specifiek) bestandsformaat.
-	Het garanderen dat gebruikte bestandsformaten onafhankelijk van hulpmiddelen of speciale toepassingen te gebruiken zijn.
-	Het gebruik van gestandaardiseerde gegevensmodellen en gegevenswoordenboeken ten behoeve van machinematige verwerking van gegevens.
-	Het beschikbaar stellen van gegevens in .csv-formaat voor machinale verwerking.
-	Het beschikbaar stellen van presentatieversies van gescande documenten in een ander formaat (bijvoorbeeld .jpeg) dan een preserveringsversie (wat een veel groter en zwaarder .tiff-bestand kan zijn). 


 
 


 

