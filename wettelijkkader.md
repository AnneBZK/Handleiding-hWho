# Wettelijk kader 

## Wettelijk kader

De kern van de wetgeving over hergebruik in Nederland, wordt gevormd door de Wet hergebruik van overheidsinformatie (Who). Dat is een omzetting van de Europese Open data richtlijn  (Richtlijn 2019/1024/EU). Naast de Who zijn nog een aantal andere wetten relevant voor hergebruik. Sommige betreffen alleen specifieke soorten gegevens en/of zijn alleen relevant voor specifieke organisaties. Andere zijn (bijna) altijd van belang bij het beschikbaar stellen van gegevens voor hergebruik. Om een scherp beeld te krijgen van het relevante wettelijke landschap, stipt deze handleiding ze hieronder kort aan.

In de eerste plaats heeft hergebruik onder de Who alleen betrekking op openbare documenten. Daarom is wetgeving die gaat over openbaarmaking ook belangrijk. Het gaat in het bijzonder om de Wet open overheid (Woo), maar daarnaast ook om wet- en regelgeving op basis waarvan openbare registers worden bijgehouden. Onder dat laatste vallen onder andere de Handelsregisterwet 2007, Boek 3 van het Burgerlijk Wetboek en de Kadasterwet. 

In de tweede plaats kunnen documenten persoonsgegevens bevatten. De bescherming daarvan wordt geregeld door de Algemene verordening gegevensbescherming (AVG) en de Uitvoeringswet Algemene verordening gegevensbescherming (UAVG).

In de derde plaats kunnen gegevens daarnaast beschermd zijn op grond van intellectuele eigendomsrechten. Daarop kunnen de Auteurswet, Wet op de naburige rechten en Databankenwet van toepassing zijn.

In de vierde plaats is voor archieven een deel van het hergebruikrecht geregeld in de archiefwetgeving. Dat is op dit moment de Archiefwet 1995, die in de toekomst waarschijnlijk zal worden vervangen door een nieuwe Archiefwet.

In de vijfde plaats worden de regels over specifieke hoogwaardige gegevenssets grotendeels geregeld in de HVDS-uitvoeringsverordening (Verordening 2023/138) van de Europese Commissie. De grondslag voor die uitvoeringsverordening ligt in de Open data richtlijn . De Europese Commissie heeft de bevoegdheid om meerdere HVD-uitvoeringsverordeningen te maken over verschillende gegevenssets en om de thema's uit te breiden waarop die HVD-uitvoeringsverordeningen kunnen zien. De verwachting is daarom dat er in de toekomst meer gegevenssets via HVD-uitvoeringsverordening zullen worden aangewezen.

In de zesde plaats zijn de Europese Datagovernanceverordening (DGA) en de bijbehorende Nederlandse uitvoeringsregelgeving (Uitvoeringswet Datagovernanceverordening en lagere regelgeving) van invloed op de toepasselijkheid van de Who. Hoofdstuk II van de DGA geeft faciliteiten voor een andere vorm van hergebruik. Het gaat daarbij juist om bepaalde gegevens die niet openbaar kunnen worden gemaakt omdat ze daarvoor te gevoelig zijn. DGA-hergebruik is veel beperkter dan Who-hergebruik, omdat DGA-hergebruik alleen mag plaatsvinden op een manier waarop de gegevens beschermd blijven en de doeleinden van dat hergebruik beperkt zijn tot enkele doelen van algemeen belang (op basis van nationale wetgeving).

Enkele van de bovengenoemde wetten zullen hieronder vanwege hun relevantie verder worden uitgewerkt. Het voert echter te ver om dat hier voor allemaal te doen.

### Openbare registers
Nederland kent veel openbaar toegankelijke wettelijke registers. Denk aan het Handelsregister en het Kadaster. Op gegevens in die registers is de Who ook van toepassing, met één belangrijke uitzondering: de Who is niet van toepassing op openbare persoonsgegevens die in dat soort registers zitten. Die persoonsgegevens worden namelijk openbaar gemaakt op basis van andere wetgeving, zoals de Handelsregisterwet 2007, met een specifiek doel, bijvoorbeeld om te weten met wie je zaken doet. Maar die persoonsgegevens zijn niet bedoeld om zomaar door iedereen te hergebruiken voor andere doeleinden. Dat zou in strijd zijn met het doelbindingsbeginsel van de AVG.
 
De Wet hergebruik laat ruimte om bij algemene maatregel van bestuur of in andere wetgeving te regelen dat bepaalde persoonsgegevens toch beschikbaar zijn voor hergebruik, maar op dit moment is daarvoor nog niets geregeld. Daarnaast is het mogelijk dat in de registerwetgeving in meer detail wordt bepaald wat een afnemer van de informatie allemaal mag doen met die informatie, zonder dat de Who daaraan te pas komt. Omdat dat buiten de werking van de Who valt, wordt dat hier verder buiten beschouwing gelaten.
 
Een verzoek om hergebruik van openbare persoonsgegevens in openbare registers moet dus in principe worden afgewezen. Als een verzoek ziet op zowel persoonsgegevens als op niet-persoonsgegevens en die gegevens zijn gemakkelijk van elkaar te scheiden, dan moet alleen het deel dat over persoonsgegevens gaat worden afgewezen. De andere gegevens kunnen wel beschikbaar worden gesteld voor hergebruik. Als dat niet gemakkelijk van elkaar is te scheiden, kan de overheidsorganisatie het verzoek helemaal afwijzen, of voorstellen om die (ingewikkelde) scheiding op kosten van de verzoeker alsnog te maken. Ook kan de overheidsorganisatie een geanonimiseerde versie voor hergebruik beschikbaar stellen, als dat voldoet aan de wensen van de verzoeker. Ook daarvoor mogen extra kosten in rekening worden gebracht. Voordat de overheidsorganisatie iets doet waarvoor kosten in rekening worden gebracht, moet deze wel aan de verzoeker inzicht bieden in die kosten, zodat de verzoeker kan bepalen of deze bereid is om daarvoor te bepalen.

### Wet open overheid (Woo)
Iedereen heeft recht op toegang tot informatie over wat de overheid doet, hoe ze dat doet en waarom. Dit is geregeld in de Wet open overheid (hierna ‘de Woo’). Overheidsorganisaties moeten informatie uit zichzelf geven en openbaar maken (‘actieve openbaarmaking’) of als iemand daarom vraagt (‘openbaarmaking op verzoek'). Door de Woo moet transparanter worden wat de overheid doet en waarom. Overheidsinformatie is openbaar, behalve als er een reden is waarom dat niet kan.
 
De Woo richt zich op het (actief) openbaar maken van informatie en niet op hergebruik van informatie. De Who functioneert in afhankelijkheid van dit openbaarmakingsregime. De Who ziet echter alleen op (bepaalde) informatie die al openbaar is (bijvoorbeeld door de Woo) en stelt vervolgens eisen aan de manier waarop en de voorwaarden waaronder die informatie moet worden aangeboden voor hergebruik. De Who richt zich niet op de vraag óf documenten/gegevens openbaar moeten worden gemaakt. Dit wordt grotendeels bepaald door de Woo, maar er zijn ook andere wetten die overheidsorganisaties verplichten om bepaalde documenten openbaar te maken.
 
De reikwijdte van de Who is breder dan de Woo. Met de Wet implementatie Open data richtlijn  is de Who niet slechts meer van toepassing op ‘met een publieke taak belaste instellingen’[1], in de praktijk alle bestuursorganen [2], maar ook op ‘overheidsondernemingen’. Dit houdt in dat ook andere organisaties die door de overheid worden gefinancierd of op een bepaalde manier onder leiding staan van overheidsorganisaties onder de Who vallen.[3]. De reikwijdte van de Who is hiermee uitgebreid om overheidsondernemingen te dekken en, onder omstandigheden, onderzoeksgegevens die in beheer zijn van instellingen voor hoger onderwijs, onderzoeksinstellingen of instellingen die onderzoek financieren.
 
De samenloop van de Who en de Woo moet ertoe leiden dat zoveel mogelijk gegevens actief openbaar worden gemaakt en ter hergebruik worden aangeboden. Bestuursorganen en overheidsondernemingen moeten hun documenten zo maken dat ze makkelijk toegankelijk en herbruikbaar zijn. De Who is dus van toepassing op documenten die openbaar worden gemaakt dankzij de Woo. Informatie dient beschikbaar te worden op een manier die hergebruik gemakkelijk en toegankelijk maakt. 

Meer informatie over de Wet open overheid is te vinden op de websites van de Rijksoverheid en de Vereniging van Nederlandse Gemeentes.

[1] Dat begrip verwijst naar wat Europeesrechtelijk als ‘openbaar lichaam’ wordt aangeduid. Omdat ‘openbaar lichaam’ in het Nederlandse bestuursrecht niet hetzelfde is, is destijds gekozen voor een andere benaming in de Who. [2] Inclusief entiteiten die op grond van artikel 1:1, tweede lid, van Algemene wet bestuursrecht zijn uitgesloten van het bestuursorgaanbegrip. [3] Waaronder alle organisaties die worden genoemd in artikel 2.2 van de Woo.

### Archiefwet (Aw) (NA)

De Archiefwet geldt voor alle informatie en gegevens die door overheden worden vastgelegd. Hierbij wordt geen onderscheid gemaakt in de vorm (technische) vorm van informatie of de plaats waar deze is opgeslagen. Ook de overheidsinformatie die in bijvoorbeeld bedrijfsapplicaties is vastgelegd valt onder deze wet. Het toepassingsbereik van de Who is breder dan het toepassingsbereik van de Archiefwet. De Archiefwet is slechts van toepassing op overheidsorganen. Dat zijn publiekrechtelijke rechtspersonen die bij wet zijn ingesteld of andere rechtspersonen of colleges die met enig openbaar gezag zijn bekleed.  
 
De Archiefwet verplicht overheidsorganen ‘zorg te dragen voor de vernietiging van de daarvoor in aanmerking komende archiefbescheiden’. Archiefbescheiden die vernietigd zijn conform selectielijst, inclusief opgemaakt proces-verbaal, kunnen niet in aanmerking komen voor hergebruik. Na 20 jaar wordt overheidsinformatie die niet voor vernietiging in aanmerking komt en ouder is dan twintig jaar overgebracht naar een archiefbewaarplaats’. Bij het overbrengen van overheidsinformatie naar een archiefbewaarplaats geldt het uitgangspunt dat deze informatie openbaar is. Voor naar een archiefbewaarplaats overgebrachte informatie geldt dat deze in algemene zin niet onder de Who valt, tenzij anders bepaald. Dat laatste betekent dat er daarvoor in de Archiefwet ook verwijzingen staan naar de Who. Het gaat dan bijvoorbeeld om Who-regels voor formaten en voorwaarden bij een gebruiksverzoek. De Archiefwet kan ‘beperkingen aan de openbaarheid voor een bepaalde termijn’ stellen. Daarvoor voorziet de Archiefwet drie uitzonderingsgronden die ook hergebruik limiteren: de eerbiediging van de persoonlijke levenssfeer, het belang van de staat (of bondgenoten) en onevenredige bevoordeling van natuurlijke personen.
 
Meer informatie over de Archiefwet is te vinden op de websites van de Rijksoverheid het Nationaal Archief en de Vereniging van Nederlandse Gemeenten.

## Wat zijn de belangrijkste wijzigingen ten opzichte van de vorige wet?	
De Wet implementatie Open data richtlijn  wijzigt de Who op een aantal punten.
 
-	Beperken van in rekening brengen kosten
Het verlagen van barrières voor markttoegang voor kleine en middelgrote bedrijven, door voor (overheids)organisaties de mogelijkheden te verkleinen om hogere kosten te rekenen dan slechts marginale kosten voor hergebruik. 

-	Uitbreiden reikwijdte van organisaties die onder de wet vallen
Het vergroten van toegang tot gegevens door nieuwe soorten van publieke en publiek gefinancierde gegevens onder de richtlijn te brengen, te weten gegevens van overheidsbedrijven in de transport- en nutssectoren, en ook onderzoeksgegevens waarvan de productie publiek gefinancierd is. Wel krijgen deze instellingen vanwege hun bijzondere karakter een afwijkende positie;

-	Minimaliseren van exclusieve rechten
Het beperken van de voorsprong van eerste marktpartijen, waardoor grote bedrijven voorrang krijgen en waarmee het potentiële aantal hergebruikers wordt beperkt, door een meer transparant proces te verplichten bij het aangaan van publiek-private samenwerkingsverbanden

-	Aanbieden van dynamische gegevens
Het vergroten van kansen voor bedrijven en ontwikkelaars door het aanmoedigen van het aanbieden van dynamische gegevens via API’s;

-	Verplichtingen voor bepaalde datasets
Het introduceren van een Europees vastgestelde lijst van Specifieke Hoogwaardige Datasets die in machinaal leesbaar formaat en kosteloos via API’s beschikbaar moeten worden gesteld. 

-	Extra waarborgen voor het beschermen van privacy en persoonsgegevens
Hergebruikers mogen de gegevens niet gebruiken om mensen te heridentificeren of pseudonimisering ongedaan te maken. Als hier een inbreuk op wordt gemaakt, dan moet dit worden teruggemeld aan de dataprovider, zodat hierop maatregelen kunnen worden genomen. Wanneer hergebruikers gegevens doorgeven aan derden, dan gelden die voorwaarden ook voor hen. Dataproviders kunnen bovendien aanvullende voorwaarden opleggen aan hergebruikers ter bescherming van persoonsgegevens.

## EU-wetgeving
Deze sectie legt het Europeesrechtelijke kader uit omtrent de hergebruik van overheidsinformatie. De focus ligt daarbij op Richtlijn 2019/1024, hierna “Open data richtlijn ” genoemd. Allereerst geven we aan wat de betekenis en functie is van Richtlijnen in de Europese Unie en hoe deze zich verhouden tot het Nederlands recht. Vervolgens specificeren we de Open data richtlijn  en wat de praktische implicaties zijn van de Richtlijn voor de Who.

### Functie Europese Richtlijnen

Artikel 288 van het Verdrag betreffende de Werking van de Europese Unie (hierna: “VWEU”) stelt vijf instrumenten ter beschikking van de EU om haar bevoegdheden uit te oefenen. Eén daarvan is de richtlijn, die het artikel als volgt definieert: “Een richtlijn is verbindend ten aanzien van het te bereiken resultaat voor elke lidstaat waarvoor zij bestemd is, doch aan de nationale instanties wordt de bevoegdheid gelaten vorm en middelen te kiezen.” 
 
Hieruit volgt dat elke Richtlijn twee componenten heeft:
- Ten eerste legt een Richtlijn een algemene Europese standaard neer die primair geldt voor lidstaten, bestaande uit een minimaal te realiseren resultaat met per bepaling aangegeven af- of uitwijkingsmogelijkheden.
- Ten tweede laat de EU aan de lidstaten zelf hoe zij deze standaard realiseren. Op deze manier creëert een richtlijn ruimte voor overheden om wetgeving te maken die aansluit bij de karakteristieken van de lidstaat. 

De Who vult deze tweede component in voor de Open data richtlijn . Voor de eerste component geeft de volgende sectie antwoord op de volgende vragen: 
- Welke wijzigingen brengt de Open data richtlijn  aan ten opzichte van vorige wetgeving?
- Welke standaard legt de EU met de Open data richtlijn ? Waarom? 
- Welke minimale eisen gelden aan de nationale wetgeving?

### Herkomst EU wetten hergebruik 

De maatschappelijke waarde van overheidsinformatie staat al sinds 1999 op de Europese agenda. Verscheidene stappen lagen aan wetgeving ten grondslag. Als onderdeel van het actieplan e-Europa 2002 riep de Commissie op 8 december 1999 de Europese Raad op om “betere toegang tot de informatie van de overheidsdiensten” te realiseren. Op 23 en 24 maart 2000 nam de Europese Raad dit advies over, waarop de Raad van de Europese Unie (hierna “Raad”) op 25 maart 2002 de resolutie over het actieplan e-Europa aannam. Hierin drong de instelling aan op vergroting van de toegankelijkheid van openbare websites en de inhoud ervan. 
Dit bracht de Commissie op 5 juni van datzelfde jaar tot het indienen van een voorstel tot een Richtlijn voor hergebruik en commerciële exploitatie van overheidsdocumenten. Een kleine anderhalf jaar later, op 17 november 2003, namen het Europees Parlement en de Raad de Eerste Richtlijn inzake het hergebruik van overheidsinformatie aan (Richtlijn 2003/98). Vergelijkbare procedures lagen ten grondslag aan de tweede (Richtlijn 2013/37) en aan de huidig geldende wet, Richtlijn 2019/1024.

#### Richtlijn 2003/98 (vervallen)

De eerste PSI-Richtlijn trad op 31 december 2003 in werking. Hierin definieerde de Uniewetgever hergebruik als het gebruik door natuurlijke en rechtspersonen van door overheden aangemaakte informatie voor andere doeleinden (commercieel of niet-commercieel) dan het originele, en schepte de eerste normen om hergebruik te faciliteren. De voornaamste verplichtingen uit deze Richtlijn waren: 
- Een voorwaardelijke verplichting tot het voor hergebruik mogelijk maken van overheidsinformatie: lidstaten hadden onder de PSI-Richtlijn uit 2003 nog de expliciete mogelijkheid om hergebruik wettelijk uit te sluiten. 
- Overheden mochten tarieven stellen voor het voor hergebruik beschikbaar maken van overheidsinfo, mits ten hoogste de kosten voor verzameling, productie, vermenigvuldiging en verspreiding, vermeerderd met een redelijk rendement op investeringen. 
- Overheden mochten licentievoorwaarden hanteren, mits zij het hergebruik niet nodeloos zouden beperken. 
- Verder mochten overheden deze en andere voorwaarden enkel gebruiken als zij die vooraf kenbaar maakten aan (rechts)personen. 
- In beginsel was toegang tot hergebruik open voor éénieder en behelsde de Richtlijn een verbod op exclusiviteitsregelingen, met een in tijd beperkte uitzondering voor exploitanten van diensten van algemeen belang.
Nederland nam deze bepalingen uit de Richtlijn op 22 december 2005 op in oud-hoofdstuk V-A van de Wet openbaarheid van bestuur (Wob).

#### Richtlijn 2013/37 (vervallen)

De herzieningsrichtlijn uit 2013 wijzigde Richtlijn 2003/98 op vier belangrijke punten:
- De reikwijdte van de richtlijn breidde uit met enkele instellingen, namelijk (universiteits)bibliotheken, archieven en musea, maar bleef tot deze culturele instellingen beperkt. De reden hiervoor was dat hun verzamelingen waardevol materiaal bevat, terwijl andere culturele instellingen zoals orkesten, operahuizen, balletgezelschappen en theaters voornamelijk gebruikmaken van auteursrechtelijk beschermd materiaal.
- Lidstaten kregen de verplichting om aan verzoeken tot hergebruik te voldoen, behalve bij gegronde redenen om dit te weigeren.
- Tarieven zouden ten hoogste de marginale kosten mogen bevatten. 
- Alle openbare lichamen moesten zoveel mogelijk overheidsinformatie in een open en machinaal leesbaar formaat aanbieden en gebruikmaken van formele open standaarden.

Na de herziening van de Richtlijn en met de inwerkingtreding van de Who op 18 juli 2015 kwamen de artikelen in oud-hoofdstuk V-A van de Wob te vervallen.

### Uitleg Open data richtlijn 
De Wet implementatie Open data richtlijn zal Richtlijn 2019/1024 in de Nederlandse rechtsorde omzetten. Het Publicatieblad van 26 juni 2019 maakte de Richtlijn bekend. De Richtlijn trad vervolgens op 17 juli 2019 in werking, met een tweejarige omzettingstermijn. 
De regels uit deze Richtlijn zijn volgens de Uniewetgever meer geschikt om tegemoet te komen aan de maatschappelijke veranderingen die machinaal leren, artificiële intelligentie en het internet der dingen (Engels: Internet of Things, IoT)met zich brengen (Het internet der dingen is het geheel aan apparaten ("dingen") dat via internetverbindingen met andere apparaten of systemen in contact staat en daarmee gegevens uitwisselen).Omdat lidstaten sinds de Richtlijnen uit 2003 en 2013 veelal hun beleid omtrent hergebruik ambitieuzer hebben ingestoken dan het minimumniveau uit die Richtlijnen, legt Richtlijn 2019/1024 een nieuw minimumharmonisatieniveau vast omtrent hergebruik. 

#### Functies Richtlijn Open Data 
De Richtlijn heeft drie hoofdfuncties:
- Stimuleren van grensoverschrijdend hergebruik van overheidsinformatie, 
- Helpen ontwikkelen van EU-brede goederen of diensten met behulp van overheidsinformatie, en
- Tegengaan van mededingingsverstoringen bij PSI-gerelateerde activiteiten.

Verder legitimeert de Richtlijn:
- de vaststelling van een Europese lijst van hoogwaardige datasets.
- het wegnemen van obstakels die in de weg staan aan hergebruik. 
- het verduidelijken van de verhouding van de PSI-Richtlijn tot andere regelgeving, zoals de AVG (Verordening (EU) 2016/679) en Richtlijnen over de bescherming van databanken (Richtlijn 96/9/EG), over de toegang van het publiek tot milieu-informatie (Richtlijn 2003/4/EG) en de Inspire Richtlijn, die een infrastructuur opricht voor ruimtelijke informatie in de EU (Richtlijn 2007/2/EG).

#### Openbare lichamen, overheidsondernemingen en specifieke culturele instellingen
De normen uit de Open data richtlijn  gelden voor openbare lichamen van de lidstaten, specifieke overheidsondernemingen, en bibliotheken (met inbegrip van universiteitsbibliotheken), musea en archieven. Openbare lichamen zijn alle (de)centrale overheidsinstanties, publiekrechtelijke instellingen en/of samenwerkingsverbanden hiertussen. Overige culturele instellingen, ongeacht hun publiekrechtelijke status, vallen buiten de verplichtingen van de Richtlijn.

#### Overheidsinformatie - toepassingsbereik Richtlijn
De Richtlijn gebruikt verschillende termen om naar overheidsinformatie te verwijzen. Primair geldt de Richtlijn voor “documenten”, en voor “met overheidsmiddelen gefinancierde onderzoeksgegevens”. Documenten zijn elke inhoud of deelinhoud, ongeacht het medium waar die inhoud op staat. De Richtlijn blijft buiten toepassing voor een aantal specifieke soorten documenten en voor logo’s, wapens en insignes. Verder geldt zij alleen, wanneer en voor zover openbare lichamen informatie aanmaken in het kader van de hun toebedeelde wettelijke taak. 
Daarnaast regelt de Open data richtlijn  iets voor specifieke soorten gegevens. Onderzoeksgegevens onder de Richtlijn zijn digitale documenten die voortkomen uit met overheidsmiddelen gefinancierd wetenschappelijk onderzoek en die dus bij wetenschappelijke handelingen vrijkomen. Hieronder vallen statistieken, resultaten van experimenten, metingen, observaties op basis van terreinwerk, enquêteresultaten, opnames van interviews en beelden. Ook de gegevens over de gegevens (metagegevens), zoals specificaties en andere digitale objecten horen daarbij.
Dynamische gegevens zijn digitale documenten die voortdurend geactualiseerde gegevens bevatten, wat onderzoeksgegevens kunnen zijn. De Richtlijn merkt ook gegevens die sensoren aanmaken als dynamisch aan. Ook regelt de Richtlijn de voorwaarden voor hergebruik van overheidsinformatie waarop de Inspire-richtlijn ziet. Hierop krijgen de regels van de Richtlijn Open Data dus voorrang.  

#### Kernverplichtingen
Openbare lichamen moeten in beginsel hergebruik van bestaande documenten onvoorwaardelijk mogelijk maken.  De norm hiervoor verlangt enerzijds proactief handelen van de openbare lichamen; anderzijds kunnen verzoekende partijen deze verplichting (als recht op hergebruik) inroepen door verzoeken in te dienen. Hierop moeten openbare lichamen in beginsel de documenten voor hergebruik beschikbaar stellen. Openbare lichamen mogen licenties hanteren, mits zij gebruikmaken van objectieve, evenredige, niet-discriminerende voorwaarden, die gerechtvaardigd zijn om een algemeen belang te proberen te verwezenlijken. Als een licentie nodig is, sturen openbare lichamen binnen redelijke termijn (max 20 dagen met verlengingsmogelijkheid van nog eens 20 werkdagen bij complexe verzoeken) het licentieaanbod aan de aanvrager mee. 
De toepassing van de kernverplichting tot het voor hergebruik beschikbaar maken van documenten vindt plaats met afwegingen in het kader van de evenredigheid. Hierover stelt de Richtlijn dat voor eenvoudige, weinig inspanning vereisende handelingen hergebruik vorm moet krijgen door het maken of aanpassen van documenten of het verstrekken van uittreksels. Overheidsondernemingen, bibliotheken, musea en archieven hoeven in principe geen toestemming te geven voor het hergebruik van hun gegevens, maar als ze dat wel doen, moeten de lidstaten zorgen dat dit hergebruik volgens de Richtlijn gebeurt. Hergebruik moet, net als onder de eerste PSI-Richtlijn, mogelijk zijn voor eenieder. De Richtlijn kent in de hoofdregel een verbod op exclusiviteitsregelingen, behalve voor uitvoerders van diensten van algemeen belang. Die zouden exclusieve rechten mogen voeren, waarbij het openbare lichaam de noodzakelijkheid van dat recht of die exclusiviteitsregeling maximaal om de drie jaar zal moeten heroverwegen.

Wanneer openbare lichamen informatie hebben opgeslagen in databanken waartoe zij een “recht sui generis” hebben, mogen zij noch het hergebruik van die informatie tegengaan, noch er beperkingen voor opleggen. 

#### Afwijzingsmogelijkheid
De Richtlijn regelt dat openbare lichamen afwijzingsbeslissingen beredeneerd moeten gronden op de wet die de Richtlijn implementeert. De Richtlijn geeft enkele gronden aan waarop afwijzing mogelijk zou zijn:
- als hergebruiksverzoeken over documenten gaan die buiten de richtlijn vallen (artikel 1 lid 2 onder a tot en met h); of 
- als hergebruiksverzoeken over documenten gaan die overheidsondernemingen bezitten, maar daar geen toestemming voor hebben verleend;
- als hergebruiksverzoeken een onevenredig grote inspanning vergen om documenten te maken of aan te passen, of uittreksels te verstrekken.
- Op grond van het algemeen belang
- (overige??)

Op documenten waarop IE-recht rust dat bij een derde ligt, moet het openbare lichaam de verzoeker doorverwijzen naar de rechthebbende (indien bekend) of de licentiegever. (Universiteits)bibliotheken, musea en archieven mogen dat zelf bepalen.

#### Transparantie en open data.
Openbare lichamen hebben de mogelijkheid om het hergebruik van documenten zoveel mogelijk in te richten volgens het beginsel “open door ontwerp en standaardinstellingen”, wat meer inzicht biedt in het beleid. De Richtlijn noemt dan ook open data beleid als richtpunt voor de afweging rondom hergebruik. Verder geeft de Richtlijn de concrete verplichting dat overheden bestaande documenten samen met metagegevens beschikbaar moeten stellen in: 
- bestaande formaten of talen, en 
- als dat schikt in een elektronisch format dat zo open, machinaal leesbaar, toegankelijk, vindbaar en herbruikbaar mogelijk is. 

Lidstaten moeten beleidsmaatregelen nemen om onderzoeksgegevens standaard open en vindbaar, toegankelijk, interoperabel en herbruikbaar te maken. Het nationale beleid ter bescherming van het algemeen belang van publieke veiligheid moet hier consistent grenzen aangeven: te volatiele gegevens moeten namelijk omwille van veiligheid beschermd kunnen blijven. 
Een afwijkend regime geldt voor dynamische gegevens: die moeten in beginsel onmiddellijk na verzameling via applicatieprogramma-interfaces (APIs) beschikbaar komen voor doorontwikkeling van mobiele, internet- en cloudapplicaties. Bij te grote inspanning om dit te realiseren mag een openbaar lichaam het later laten plaatsvinden, mits gemotiveerd met inachtneming van het belang van exploitatie van de waarde van die gegevens.
Om documenten gemakkelijk vindbaar te maken moeten de lidstaten maatregelen nemen, zoals overzichtslijsten van documenten met relevante metagegevens online publiceren, en één enkel toegangspunt op te zetten.  Openbare lichamen hebben vervolgens de keus om praktische regelingen te treffen aangaande bewaring van documenten.

#### Tariferingsregels
Als hoofdregel geldt in de Richtlijn Open Data dat openbare lichamen hergebruik van bestaande documenten mogelijk moeten maken zonder tegenprestatie. Kosteloos hergebruik geldt hoe dan ook voor onderzoeksgegevens (ingevolge artikel 6 lid 6 aanhef en onder b Richtlijn 2019/1024).
Voor het overige mag een openbaar lichaam hoogstens marginale kosten rekenen voor vermenigvuldiging, verstrekking en verspreiding van de informatie, eventueel het anonimiseren ervan en het treffen van maatregelen voor de bescherming van vertrouwelijke informatie.
Specifieke openbare lichamen, overheidsondernemingen en bibliotheken, musea en archieven mogen een verder afwijkende prijsberekening hanteren:
- Openbare lichamen die inkomsten moeten krijgen om kostendekkend te werken voor de uitoefening van openbare taken, en overheidsondernemingen mogen de kostprijs hanteren voor het verzamelen, maken, vermenigvuldigen, verspreiden, opslaan en eventueel anonimiseren of treffen van andere maatregelen voor de bescherming van vertrouwelijke informatie met betrekking tot de documenten, vermeerderd met een redelijk rendement op investeringen. Een lijst van deze openbare lichamen moet online gepubliceerd worden.
- Bibliotheken, musea en archieven mogen de kostprijs hanteren voor het verzamelen, maken, vermenigvuldigen, verspreiden, opslaan, conserveren en vereffenen van rechten, en eventueel anonimiseren of treffen van andere maatregelen voor de bescherming van vertrouwelijke informatie met betrekking tot de documenten, vermeerderd met een redelijk rendement op investeringen.

#### Hergebruik van gegevens in hoogwaardige datasets
Ter ondersteuning van hergebruik van specifieke categorieën verzamelingen van hoogwaardige gegevens (onder de Richtlijn hoogwaardige datasets genoemd), geeft de Richtlijn mogelijkheid en de bevoegdheid om voorwaarden te creëren. De preambule van en de bijlage bij de Richtlijn noemen zes voornaamste soorten gegevens, met enkele voorbeelden hiervan: 
- postcodes, nationale en lokale kaarten (geospatiale data), 
- energieverbruik en satellietbeelden (aardobservatie en milieu), 
- in-situdata afkomstig van instrumenten en weersvoorspellingen (meteorologische data), 
- demografische en economische indicatoren (statistiek), 
- handelsregisters en registratienummers (bedrijven en eigendom van bedrijven), en
- verkeersborden en binnenwateren (mobiliteit).

De Richtlijn geeft de bevoegdheid aan de Commissie om hier specifiekere regels over te geven. In de bijlage van Commissieuitvoeringsverordening 2023/138 (“HWDS”-verordening), gepubliceerd op 20 januari 2023, heeft de Commissie dan ook per categorie uitvoeriger aangegeven welke gegevens binnen het hoogwaardige datasetregime vallen. 

Openbare lichamen moeten de gegevens hieruit:
- via APIs beschikbaar stellen,
- in machineleesbare formaten die beantwoorden aan de redelijke behoeften van hergebruikers. 
- Mits aangegeven in de bijlage, moeten de openbare lichamen ze als bulksgewijze download beschikbaar stellen.
Verder moeten zij: 
- kwaliteitscriteria en documentatie publiceren voor het gebruik van en dienstverleningskwaliteitscriteria over de prestaties, capaciteit en beschikbaarheid van de API’s; 
- een contactpunt aanwijzen voor vragen en problemen ter waarborging van de toegankelijkheid; 
- in hun beschrijvende metagegevens de in de Bijlage aangeduide datasets als hoogwaardige datasets aanmerken.

Hergebruik van gegevens uit hoogwaardige datasets moet kosteloos zijn, maar lidstaten kunnen volgens overweging 6 uit de preambule specifieke openbare lichamen (op hun verzoek en in overeenstemming met de Richtlijn) maximaal twee jaar na de inwerkingtreding van de HWDS-verordening vrijstellen van deze verplichting. De kosteloosheidsverplichting geldt niet voor bibliotheken, musea en archieven, of voor overheidsondernemingen (??). 

#### Evaluatie
Uiterlijk op 17 juli 2025 zal de Commissie de toepassing van de Open data richtlijn  evalueren en hierover verslag uitbrengen bij het Europees Parlement, de Raad en het Europees Economisch en Sociaal Comité.

